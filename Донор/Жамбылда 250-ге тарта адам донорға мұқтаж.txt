Жамбылда 250-ге тарта адам донорға мұқтаж

Тараз қаласындағы «Кардиохирургия және трансплантология ғылыми-клиникалық орталығында» ағымдағы жылы мамыр айында тұңғыш рет бүйрекке трансплантация жасалғанын жазған болатынбыз. Жамбылдық азаматқа туған ағасы бір бүйрегін беріп, оған алғашқы отаны Қазақстан Республикасының ағзаларды транспланттау жөніндегі ұлттық үйлестірушісі Жақсылық Досқалиев жасаған еді. Нәтижесінде бүйрек дертіне шалдыққан азамат сауығып, әрі бұл отандық медицина тарихында айтарлықтай жетістік ретінде бағаланды. Сол жолы трансплантолог-дәрігердің ассистенті Тараз қаласындағы «Кардиохирургия және трансплантология ғылыми-клиникалық орталығының» маманы Ғани Құттымұратов болған.
Аталған орталықты бұл күнде елімізге танымал ғалым Сейітхан Жошыбаев басқарады. Міне, Тараз жерінде тұңғыш рет жасалған бүйрек трансплантациясынан соң, бірқатар шет мемлекеттердің азаматтары аталған клиникаға келе бастапты. Нәтижесінде Грузия және Қырғыз мемлекеттерінің азаматтары ота жасату үшін осы орталықты таңдаған. Айта кету керек, Тараз қаласындағы «Кардиохирургия және трансплантология ғылыми-клиникалық орталығында» бүгінде сала бойынша докторантура дәрежесін шетелде оқыған білікті мамандар жұмыс істейді. Сонымен қатар, аталған клиника еліміздің оңтүстік аймағындағы жетекші орталық болып саналады.
Аталған клиникада тұңғыш рет бүйрек алмастыру трансплантациясынан төрт ай өткен соң, Грузия және Қырғыз азаматтарына бүйрек алмастыру операциялары жасалды. Отаны Астана қаласындағы ұлттық ғылыми онкология-трансплантологиялық орталығынан ауысып келген тәжірибелі маман Ғани Құттымұратов жасады. Ғани Мұратұлы бүгінде осы «Кардиохирургия және трансплантология ғылыми-клиникалық орталығы» директорының орынбасары болып жұмыс істейді. Оның айтуынша, мұнда алғашқы бүйрек алмастыру операциясы жасалған мамыр айынан бері 3-4 бүйрек алмастыру отасын өздері жасапты. Оның біреуі ғана ел азаматы болса, қалғаны шетел азаматтары екен. Енді тоғызыншы рет шетел азаматтарына ота жасалды. Қырғыз елінің 62 жастағы азаматына 35 жастағы немере інісі бүйрегін беріпті. Грузия азаматының да жағдайы осыған ұқсас екен. Оның туыстары да науқастың өмірін сақтап қалу үшін трансплантация жасауға келісіпті.
Трансплантолог Ғани Құттымұратов елімізде бүйрекке мұқтаж жандардың көп екенін айтты. Ал қазіргі кезде ағзалар тек тірі донордан ғана алынуда. Дей тұрғанмен, кез-келген адам үшін ағзасының бір бөлшегін беру оңай емес. Сонда да болса қайырымды азаматтар туыстарының өмірі үшін осындай ерлікке барып отыр. Мәселен бір ғана Жамбыл облысында 250-ге тарта азамат трансплантация жасату үшін айлап аурухана төсегіне таңылып, донор күтуде екен. Елімізде олардың саны үш жарым мыңнан асады. Тіпті кейбір науқас азаматтар жасанды бүйректің қызметіне жүгінуге мәжбүр.
Адамның қай жері ауырса, жаны сол жерде. Кейбір азаматтарға донор табылып, сәтті операция жасалғанымен, көпшілік үшін бұл мәселе әлі өзекті. Алайда Тараз қаласындағы білікті мамандар жұмыс істейтін «Кардиохирургия және трансплантология ғылыми-клиникалық орталығы» талай жанның өмірін сақтап қалуда еңбек етіп, отандық медицинаның дамуына үлес қосып келеді.
Хамит Есаман,
«Егемен Қазақстан»
Жамбыл облысы
Жаңалықтарды Telegram каналымыздан оқыңыз
арнамызға жазылыңыз