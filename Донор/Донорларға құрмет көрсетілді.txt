Донорларға құрмет көрсетілді

«Бұл күн 2005 жылдан бері бүкіл әлемде науқастарды донорлық қанмен қамтамасыз етудің маңыз­дылығына назар аудару үшін атап өтіледі. Елімізде жыл сайын 400 мыңнан астам қан құю процедурасы жасалады. Осы мүмкіндікті пайдаланып, емделушілер мен дәрігерлердің атынан донорларға – қымбатты достарымызға, ең жақсы көмекшілерімізге алғыс айтамын», деді С.Әбдірахманова.
Биыл Дүниежүзілік қан доноры күні «Қан донорлығы – ынтымақтастық негізі. Донор болыңыз және адам өмірін сақ­тауға үлес қосыңыз» ұранымен өтуде. Ұйымдастырушылардың айтуынша, бұл концерт қалың жұртшылықты қан тапсыру қажеттілігі туралы хабардар етудің, сондай-ақ қоғамдық денсаулық сақтауды нығайту үшін еріктілердің өтеусіз қан донорлығының маңы­зын насихаттаудың тағы бір мүмкіндігі.
«Донор болу – адам өміріне араша болатын игі іс деп есептеймін. Осы міндетті  атқарып жүрген барша донорларға мықты денсаулық тілеймін», деді әнші Меруерт Түсіпбаева.
Өз кезегінде Денсаулық сақтау министрлігінің Медициналық көмекті ұйымдастыру департаменті директорының орынбасары Гүлнара Сәрсенбаева бір қан донациясы үш адамның өмірін сақтап қалуы мүмкін екенін атап өтті.
«Қан қызметінің тиімді жұ­мы­сы мен донорларымыздың қайырымдылығы мен ізгілігі арқылы еліміздегі барлық меди­циналық ұйым кез келген уақытта қан компоненттерімен қамтамасыз етіледі. Бұл қиындыққа тап болған әрбір адамның өмірін сақтап қалу мүмкіндігін арттырады. Құр­метті донорлар, мереке құтты бол­сын және адам өмірін сақтап қалған­дарыңызға рахмет!», деді ол.
Айта кетейік, концерт «AMANAT» партиясы мен Ден­сау­лық сақтау министрлігінің қолдауымен ұйымдастырылды. Іс-шараға Ұлттық Олимпиада комитеті төрағасының орынбасары Серік Сәпиев, әнші Досымжан Таңатаров пен Асылхан Шалқаров, блогер Самал мен Ерболат Жаңабыловтар және тағы да басқа танымал адамдар қатысты.
Денсаулық сақтау министр­лігінің «Денсаулық сақтау саласына қосқан үлесі үшін» төсбелгісімен 40-тан астам рет қан тапсырған донорлар Ернұр Тәуірбеков пен Азамат Рахметов марапатталды. Донорлыққа көп жыл қатысқаны үшін Самат Ағайсенов Денсаулық сақтау министрлігінің Құрмет грамотасымен марапатталды.
Жаңалықтарды Telegram каналымыздан оқыңыз
арнамызға жазылыңыз